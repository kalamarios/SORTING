Το πρόγραμμα sorting.c έχει ως στόχο να διαβάσει και να επεξεργαστεί δεδομένα θερμοκρασίας που είναι αποθηκευμένα σε αρχείο κειμένου (tempm.txt) και να εφαρμόσει δύο αλγορίθμους ταξινόμησης (Quick Sort και Merge Sort) για τη σύγκριση της αποδοτικότητάς τους. Κάθε εγγραφή περιέχει ένα timestamp και τη θερμοκρασία που καταγράφηκε εκείνη τη μέρα.
Η λειτουργία ξεκινά με την ανάγνωση του αρχείου μέσω της συνάρτησης readTextFile(). Η συνάρτηση αυτή ανοίγει το αρχείο και αποθηκεύει το περιεχόμενό του σε έναν πίνακα χαρακτήρων (buffer) με χρήση δυναμικής δέσμευσης μνήμης. Στη συνέχεια, η συνάρτηση trimData() αναλύει το περιεχόμενο του buffer και εντοπίζει όλα τα timestamps και τις αντίστοιχες τιμές θερμοκρασίας. Αυτά αποθηκεύονται σε έναν πίνακα δομών TimeValue, όπου κάθε στοιχείο περιέχει το timestamp και την αντίστοιχη θερμοκρασία. Οι καταχωρήσεις αυτές συγκεντρώνονται στη δομή DataSet, η οποία περιλαμβάνει και τον συνολικό αριθμό των μετρήσεων.
Αφού συγκεντρωθούν όλα τα δεδομένα, δημιουργείται ένα αντίγραφο του αρχικού πίνακα δεδομένων ώστε να εφαρμοστούν και οι δύο αλγόριθμοι ταξινόμησης με τα ίδια ακριβώς στοιχεία. Η ταξινόμηση πραγματοποιείται με βάση τις τιμές θερμοκρασίας (και όχι τα timestamps). Ο Quick Sort εφαρμόζεται στον αρχικό πίνακα και ο Merge Sort στο αντίγραφό του. Οι συναρτήσεις quickSort() και mergeSort() υλοποιούν τους αντίστοιχους αλγορίθμους, σύμφωνα με τους ψευδοκώδικες στις διαφάνειες.
Η συνάρτηση measureSortingTime() χρησιμοποιείται για τη μέτρηση του χρόνου εκτέλεσης κάθε αλγορίθμου. Ο υπολογισμός γίνεται με χρήση της βιβλιοθήκης <time.h> και της συνάρτησης clock(), με στόχο την πειραματική σύγκριση των δύο αλγορίθμων. Μετά την εκτέλεση κάθε αλγορίθμου, το πρόγραμμα εκτυπώνει τις ταξινομημένες εγγραφές, δηλαδή τις θερμοκρασίες κατά αύξουσα σειρά μαζί με τα αντίστοιχα timestamps, καθώς και τον συνολικό αριθμό των καταγραφών, που είναι 8207.
Τέλος, παρουσιάζονται οι συνολικοί χρόνοι εκτέλεσης των δύο μεθόδων και γίνεται άμεση σύγκριση με μήνυμα που υποδεικνύει ποιος αλγόριθμος ήταν ταχύτερος στην πράξη. Έτσι, το πρόγραμμα υλοποιεί πλήρως τη ζητούμενη σύγκριση απόδοσης των αλγορίθμων Merge Sort και Quick Sort, εφαρμόζοντας τους ακριβώς στις ίδιες τιμές θερμοκρασίας, συμπεραίνοντας πως ο Quick Sort είναι πιο γρήγορος από τον Merge Sort.
